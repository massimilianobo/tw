---
layout: post
title:  "Una digressione idrologica nell'<i>Kitāb al-āṯār al-bāqiya</i>: prima parte"
date:   2017-03-04 17:06:04
categories: jekyll update
---
## Introduzione

{% newthought 'Ciò che segue' %} è una proposta di traduzione in lingua italiana di un testo del poligrafo corasmio Abū Rayḥān al-Bīrūnī (m. dopo il 442/1050). Si tratta di una digressione, lunga qualche pagina e in cui vengono affrontati alcuni temi tecnici di argomento idrologico, inserita in quel capitolo del *Kitāb al-āṯār al-bāqiya* dedicato ai giorni del calendario giuliano in uso presso i bizantini e le popolazioni cristiane delle province mesopotamiche dell'impero abbaside. <!--more--> 

Bīrūnī elenca, per ogni mese, i giorni che lo compongono, spendendo per ciascuno qualche parola per descriverne le condizioni meteorologiche{% sidenote 'One' 'Si veda E. Wiedemann (1922). “Meteorologisches aus der Chronologie von al-Bīrūnī”. *Meteorologische Zeitschrift* 39, pp. 199 e seguenti. Disponibile in [queste biblioteche](http://www.sbn.it/opacsbn/opaclib?db=solr_iccu&select_db=solr_iccu&Invia=Cerca&saveparams=false&resultForward=opac%2Ficcu%2Ffull.jsp&searchForm=opac%2Ficcu%2Ffree.jsp&do_cmd=search_show_cmd&nentries=1&rpnlabel=+Tutti+i+campi+%3D+Meteorologische+Zeitschrift++%28parole+in+AND%29+&rpnquery=%2540attrset%2Bbib-1%2B%2B%2540attr%2B1%253D1016%2B%2540attr%2B4%253D6%2B%2522Meteorologische%2BZeitschrift%2522&&fname=none&from=1).' %} consuete in ogni dato giorno secondo diverse fonti, quali, nel caso del passo che ci interessa, Eudosso di Cnido (408-355 a.C.) e i copti egiziani. La gran parte di queste informazioni provengono dal *Phaseis* di Tolomeo (100-168 d.C.), per tramite della versione araba di Sinān b. Ṯābit (800 ca.-946 d.C.){% sidenote 'sinan-tolomeo' 'Pingree D. (1987). "[Āṯār al-Bāqīa](http://www.iranicaonline.org/articles/atar-al-baqia-an-al-qorun-al-kalia-the-chronology-of-ancient-nations-by-biruni)". *Encyclopædia Iranica* 2 (8), pp. 906-909.'%} dal titolo *Kitāb al-anwāʾ*.

Giunto a parlare del giorno 28 di aprile, in arabo *nīsān*, Bīrūnī inserisce una digressione sul regime di portata dei diversi fiumi e su come vengono alimentati, portando l'esempio di quattro grandi fiumi: l'Amu Darya, il Tigri, l'Eufrate e il Nilo. 

A questa spiegazione, seguono una discussione, non priva di *verve* polemica, sul principio per cui l'acqua non può fluire che dall'alto verso il basso e la discussione di due strumenti basati su questo principio. Queste due ultime parti della digressione saranno oggetto in un futuro post. 

## Traduzione italiana 

{% newthought '28 Aprile:' %} [In questo giorno si danno] vento secondo i copti e pioggia secondo Eudosso. Inoltre, Sinān conferma nelle sue osservazioni la presenza pioggia. In questo giorno soffia il vento meridionale, mentre torrenti e fiumi iniziano a crescere. 

 {% marginnote 'regimi-fluviali' 'Bīrūnī rileva l’esistenza di  diversi regimi fluviali, osservando correttamente il fatto che tali regimi sono determinati dal clima e dalla tipologia di precipitazioni che interessano i bacini di captazione che alimentano i corsi d’acqua. L’Amu Darya, per restare all’esempio del nostro autore, ha un regime nivale, ovvero la piena sovviene quando esso è alimentato dallo scioglimento della precipitazione solida in primavera-estate.' %}Tale incremento del flusso non è uguale tra tutti i torrenti e tutti fiumi, anzi, si danno grandi differenze. Ad esempio, l'[Amu Darya](/texts-and-waters/articles/17/amu-darya) aumenta in quei periodi dell'anno in cui diminuisce l'acqua nel Tigri, nell'Eufrate e in altri fiumi. Questo perché l’Amu Darya origina da alcuni torrenti che provengono da posti freddi, dove l'acqua aumenta in estate e diminuisce in inverno{% sidenote 'lapsus-sachau' 'C. E. Sachau traduce qui "these have the most abundant water in spring", ma si tratta probabilmente di un lapsus, dato che il testo arabo da lui stesso edito recita "inverno" (ar. *šitāʾ*).' %}. Il motivo di ciò sta nel fatto che la maggior parte della loro acqua proviene da sorgenti. 

L’aumento o la diminuzione [dell’acqua presente] in queste sorgenti dipende solo da quanto materiale acqueo si condensa sulle montagne da cui queste sgorgano o che attraversano e che, così, vi versano i propri flussi. Ora, non è un segreto che la precipitazione di materiale acqueo{% sidenote 'Two' '*nadāʾ* (pl. *andāʾ*). Normalmente significa rugiada, ma può anche essere intesa, come qui, nel senso più generale di umidità. La scelta di questo vocabolo pare indicare una consapevolezza precisa del fatto che la precipitazione liquida e solida derivano da un processo di condensa del vapore acqueo.' %} è maggiore in inverno e all'inizio della primavera che non negli altri periodi dell’anno. In quelle stagioni, nelle zone del profondo nord [l’acqua] si congela perché laggiù il freddo si fa intenso. Ma quando l'aria si riscalda, ecco che quella neve si scioglie e quindi l'Amu Darya cresce. 

Invece, il Tigri e l'Eufrate non originano altrettanto profondamente a nord ed è per questo motivo che aumentano in inverno e in primavera. Infatti, vengono raggiunti dai rispettivi flussi di materiale acqueo non appena questo precipita o, all’inizio della primavera, quando se ne scioglie quella parte che poteva essersi congelata in precedenza. 

{%marginnote 'nilo' 'In questo passaggio Bīrūnī trae delle conclusioni errate, essendo abituato a considerare l’estate come stagione secca. La piena del Nilo è determinata quasi interamente dal regime pluviale-tropicale del Nilo Azzurro, che ha un bacino di captazione situato a nord dell’equatore e, quindi, interessato da un clima nel quale la stagione secca è l’inverno e la stagione umida è l’estate.' %}Il Nilo, [a sua volta,] cresce quando diminuisce [la portata di] Tigri ed Eufrate. Questo perché il punto da cui origina si trova nel Monte della Luna{% sidenote 'monte-della-luna' '*Ǧabal al-Qamar*, vale a dire ciò che la versione latina dell’opera tolemaica indica come Mons Lunae.' %}, come si dice, più in là della città abissina di Assuan, nelle regioni equatoriali del sud o, forse, in [luoghi] ancora più lontani. Questo [assunto] è però oggetto di dubbio, giacché le zone intorno all'equatore non sono abitate, come abbiamo già detto, ed è evidente che là non avviene alcun [processo di] congelamento dell’umidità. 

Ora, se la crescita del Nilo è da attribuirsi alla precipitazione del materiale acqueo, allora vuol dire che si verifica perché quest'ultimo non resta fermo dopo essere disceso, bensì si dirige, fluendo, verso il Nilo. Se, invece, è da attribuirsi a [un incremento del gettito delle] sorgenti, allora [la spiegazione è che] le acque di queste ultime sono più abbondanti in inverno. È per uno di questi motivi che il Nilo cresce in estate. Bisogna tenere in considerazione, inoltre, il fatto che quanto il sole è vicino a noi e si trova al nostro zenith, allora è lontano da quei luoghi da cui il NIlo si origina e dove quindi è inverno.  

Sul perché l'acqua delle sorgenti diventa più abbondante in inverno, il punto è che il Creatore saggio e onnipotente ha voluto porre le montagne per vari scopi, alcuni dei quali menzionati da Ṯābit b. Qurra{% sidenote 'thabit-qurra' 'Matematico e scienziato sabeo di Ḥarrān vissuto nella seconda metà del IX secolo, nonché padre di Sinān b. Ṯābit.' %} nel suo libro sulla ragione per cui le montagne furono create. La ragione è la stessa per cui Egli portò a compimento la volontà di rendere salata l'acqua dei mari. Ora, è chiaro che cade maggiore materiale acqueo in inverno piuttosto che in estate, e di più in montagna piuttosto che in pianura. Quando [l'acqua] cade in montagna, una parte confluisce nei corsi d’acqua [in superficie] e la rimanente si infiltra nei pori delle montagne, nelle cui cavità si accumula. In seguito, fuoriesce da delle aperture che si chiamano sorgenti. Insomma, [le sorgenti] diventano più abbondanti in inverno perché è la sostanza che le alimenta a essere più copiosa. Inoltre, se quelle cavità sono buone e pulite, l'acqua che ne esce è gradevole al gusto, mentre, se non lo sono, vi acquisisce caratteri diversi e vi si riveste di caratteristiche peculiari la cui causa ci è ignota. Lo sgorgare delle fonti e il fluire dell'acqua verso l'alto avvengono per via del fatto che le loro riserve si trovano più alto, così come avviene per le fontane artificiali e va detto che questa è l’unica ragione per la quale l'acqua sale verso l'alto.
